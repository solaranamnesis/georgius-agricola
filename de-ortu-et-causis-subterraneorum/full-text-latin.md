# De Ortu et Causis Subterraneorum.

## 

---

---

...

# Liber Quartus.

## Cap. 1. --- De materia lapidum veterum autorum opiniones.

Nunc ad lapidem venio, cujus primùm communes ortus causas quæram, materiam scilicet, et qui eam format effectorem: deinde aperiam causas rerum, quæ lapidibus accidunt. Itaque Aristoteles ex exhalatione sicca ignescente fieri dicit lapidum genera non liquescentia: unde quodammodo intelligimus exhalationem humidam esse materiam lapidum liquescentium, ex quibus metalla conflantur. Ut ex Aristotelis sententia lapides non liquescentes fiant ex vapore: liquescentes, in quibus metallum inest, ex halitu. Theophrastus vero non lapides modo, sed terras etiam, ut in proximo libro dixi, constare scribit ex pura et æquali materia, quæ confluxione, sive percolatione facta sit, aliove modo excreta. Sed Avicenna dicit materiam lapidum esse lutum lentum, vel aquam. Albertus autem affirmat eam esse speciem quandam aut terræ, aut aquæ. Tot nobis notæ sunt scriptorum sententiæ de materia lapidum: quæ omnem materiam eorum non explicant.

## Cap. 2. --- An ex vapore gignantur lapides, juxta Aristotelem.

Sed lapides multò minus quam terræ fieri possunt ex vapore. Nam pulvis, qui sic gigneretur, unum aliquod, ex pluribus effici nunquam posset, nisi humor ipsi commisceretur: et omnes lapides non liquescentes sine multa hominum opera, et tunden di labore dissolverentur: quippe qui jam essent arena et pulvis. Quod ipsum minimè ita se habet. Lapides enim plerosque omnes videmus benè compactos et coagmentatos solidosque: ex vapore igitur facti non sunt. Tùm si ex eo lapides efficerentur, crebrius fierent in supera regione, quæ ignis est, quàm intra terram.

Et enim motus et conversio astrorum concitatior eam citius accendit, ac certè si non aliàs, quoties gignerentur cometæ, faces, flammæ, clypei ardentes, deciderent lapides aut terræ: quod tamen fieri non videmus. Prodigiorum enim scriptores quanquam tradunt lapides pluisse, ejus tamen rei mentio facta non est ab Aristotele. Quin ipse lapidem, qui in Ægos potamis decidit ex cœlo, vi ventorum fuisse sublatum in aërem scribit: quo modo nunciatos imbres eandem vim in sublime tulisse, verisimile est, ipsum dicturum fuisse. Si vero lapides in aëre fiunt, ut fieri putat Avicenna, quæ ratio vetat nos, si in ipsius sententiam discessionem facere voluerimus, dicere eos ex eadem materia oriri, vel ortas esse, ex qua sub terra fiunt? Quam materiam pepererint violentissimæ tempestates, repentino aliquo motu ex reliquorum elementorum mutatione terrena illa corpora generantes ortu. Nam cum Avicenna ex igni restincto corpora illa terrena et lapidea, quæ de cœlo delabuntur, gigni existimet, et ignem humor restinguat, certe orietur terra cum aqua permista: quæ dum decidit, repente cogatur in unam aliquam terræ vel lapidis speciem. Sed aliquis opinionem Aristotelis hoc experimento defendat: ære in fornaces ardentes injecto, et cadmia friata inspersa, fauilla, quæ ab ea sursum fertur, infidens cameris fornacum in bullas tumet candida, vocaturque pompholyx: quod verò gravius fuit, deorsum fertur, et per fornacum terga domicilijque solum diffunditur, et idcirco appellatur spodium, quod sit cineracei coloris. Non dissimili ratione, cum ardore deflagrant viscera terræ, ex vapore fit partim lapis, qui cadmiæ respondet: partim terra, quæ pompholygi et spodio. At re quidem vera cum flagrant montes, plerunque ex pyrite et similibus fiunt massæ, quæ habent speciem ferri: ex terra exusta, pumices: ex combusta cineres, qui longè lateque spargantur in campos, sub ipsis montibus subjectos, aut mare. Atque ea incendia non dissimiliter ac fornacum ignis interdum cadmiam, pompholyga, spodium ex venis ærarijs possunt gignere: sed id ex quo fiunt, cum fumo potius sursum fertur, quàm quòd sit sicca exhalatio. Calor vero subterraneus non tam urit, quam calefacit, materiasque inter se diversas, maximè qualitatibus, gignit: non secus ac innatus et insitus animantium calor varios humores. Cum igitur ex utriusque exhalationis permistione fieri lapides dicere necesse sit, et alioqui materia, ex qua lapides fiunt, per confluxionem et percolationem congregari possit, nihil Aristoteli opus fuit talia dicere.

## Cap. 3. --- Theophrasti sententia examinatur.

Theophrastus autem puram et æqualem materiam fieri confluxione et percolatione rectè sentit. Sed non solum iis duobus modis fit talis, nec ea tametsi proxima materia est terræ insignis, omnis etiam est lapidis: Verùm aliis quoque modis fit pura et æqualis materia, ut cum succi solent oriri. Et interdum necesse est ut calor materiam iis duobus modis factam primò coquat, ut inde efficiat succum: ex quo tandem lapis, qui liquescat ignium calore, fieri possit. Atque in hoc multò magis peccat Theophrastus, quod omnes lapides, etiam preciosos, censent abundare terra. Inquit enim; eorum quæ in terra consistunt alia sunt aquea, alia terrena. Aquea quidem sunt metalla, ut aurum, argentum, et reliqua: terrena verò lapis, et lapidum species preciosæ, atque terrarum naturæ, quæ insignes sunt colore, vel lævore, vel spissitudine, aliave facultate. Nam si vera esset Theophrasti sententia, nulla inveniretur gemma quæ transluceret: iam verò multæ perlucent: Species igitur lapidum preciosæ non omnes sunt terrenæ. Ut enim paulò post ostendam, omnia solida simul et crassa, quæ translucent, aquea sunt: id est constant ex humore, in quo inest aqua, quæ terram vincit pondere.

## Cap. 4. --- Avicennæ et Alberti sententiæ explicantur.

...

